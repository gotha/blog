---
title: "Кой е собственик на страничните ми  софтуерни проекти ?"
date: "2013-08-10"
categories: 
  - "dev"
tags: 
  - "licensing"
---

Блогът на [Joel Spolsky](http://www.joelonsoftware.com/items/2011/02/11.html) ме насочи към една [дискусия](http://answers.onstartups.com/questions/19422/if-im-working-at-a-company-do-they-have-intellectual-property-rights-to-the-stu/20136#20136), където обсъждат доста интересен въпрос - Кой е собственик на страничните ми софтуерни проекти ?

Ако не програмирате просто за да изкарвате пари, а намирате някакво странно удоволствие в това, вероятно вечер след работа драсвате по някой друг ред код по ваш собствен проект или пък по някое open source приложение, което ви е интересно. От тук нататък има два варианта: - вие си кютате спокойно и никой думичка не ви казва или - някой решава, че това не е много хубаво.

Явно някои ръководители смятат, че ако след края на работния ден още можеш да направиш нещо различно, явно не си работил достатъчно през деня, тоест си се скатавал във времето, в което те са ти плащали да твориш код. Други очевидно са на мнение, че ще им откраднеш уникалния софтуерен продукт и ще се наложи да се борят за частица от милионите ти. Трети пък просто не искат да се занимаваш с програмиране извън работа - трябва вечер да спиш, да гледаш телевизия и на следващия ден бодър да се появиш на работа в 8:00 или колкото там кошмарно рано трябва да ходиш на работа. Причините са много, най-честата реакция е само една - всичко което правиш в или извън работно време е собственост на компанията, за която работиш. Разбира се не всички го правят, но тези които искат да са поне малко правно подсигурени, си правят труда или да добавят в договора някоя друга точица или мило да ви помолят да подпишете декларация на лоялност, конфиденциалност и други ..ост.

Основната причина за това е, че по дефиниция всяко интелектуално "благо"(да се надяваме, че е такова) създадено от теб е твоя собственост и това, че някой ти е платил да го направиш не променя този факт. Тоест Пешо може да напише някоя програма за Иван, но това не означава че Иван става нейния собственик, той просто си я ползва. За това има просто решение - записваме в договора, че програмиста отстъпва или продава или каквото там се сетите, правата си над продукта на неговия работодател.

Но и това не стига. Както някои обясни и в по-горе посочената дискусия, възможен е следния сценарии: Наемат ви като гейм дизайнер във фирма и вие всеки ден правите игри от 9 сутринта до 6 следобед. Но в един момент ви идва на ум, че искате 40% от собствеността върху крайния продукт защото набързо сте пресметнали, че точно такъв процент от мисловната ви дейност е протекъл извън работно време. Дори на пръв поглед да изглежда радикално, все пак е логично Иван да отиде при Пешо и му каже - Виж какво, на ясно съм че изобретяването на нещо не може да става само между 9 и 6, и няма как да който и да било да докаже в колко часа си изобретил въпросното нещо,  искам всичките ти изобретения, независимо кога си ги изобретил и ще си платя за това.

До тук нещата са точни и ясни. Но ако един ден работника реши, че иска извън работно време да си напише някакво софтуерче за собствена употреба и то ли е собственост на компанията, за която работи ? На теория  - да. Това е и неприятната част, защото фирмата, за която работя няма никакво отношение към въпросния софтуер. За предпазване от подобни ситуации идват безброй клаузи, които се отнасят до това дали софтуера, който си писал е конкурентен на софтуера, който предлага компанията, дали е в същата сфера, дали си използвал технологии разработени във фирмата и т.н. и т.н.

Винаги обаче закона, съответно договорите, подлежат на тълкуване. Всеки може да извърти всичко така че ... моя съвет е да не задълбавате много в тези неща.

Когато започнах на предишното ми работно място си дойдох с едни библиотеки писани от мен. Докато работех там съм ги използвал в един-два продукта. Също така в работно  време съм правил промени по библиотеките - добавял съм функционалност, оправял съм бъгове, защото са зависели от работата ми. След като си тръгнах от там си взех последните версии и продължих да си ги ползвам. Имам ли право на това ? Въпреки, че технически поне пачовете на тези библиотеки би трябвало да не са моя собственост .... общо взето на никой не му пука.  По същата логика аз бих могъл да ги съдя за собственост върху всеки техен продукт, който съдържа въпросните библиотеки.  Знам, че никой няма да тръгне да се заяжда за нещо такова. Смятам че 90% от работодателите (за които бих работил) ще са на същото мнение стига страничната ми работа да не влияе на основните ми задължения.

Нека обаче сериозно да се разграничим от случая, в който аз вземам код на компанията (макар писан от мен) и го използвам за да пусна мой продукт, който има нещо общо с дейността на фирмата. Смятам го за нелоялно и тогава, мисля с право, всеки ще си има съдебни проблеми.

Странното на този казус е, че въпреки че е решен законово, уж ясно, все пак последната дума си остава на работодателя и на неговата преценка дали правите нещо нередно. Ако смятате, че има такъв шанс, говорете с мениджъра си и му обяснете ситуацията. Ако не - давайте пряко през лехата - харесайте си нещо приятно за правене и творете.
